# Welkom bij FDND!

docs.fdnd.nl beschrijft de _Associate degree_ Frontend Design & Development, een opleiding van de Hogeschool van Amsterdam op niveau 5. Op deze website tref je een verzameling documenten die tezamen de visie en het beleid van de opleiding vormen.

Al onze visie en beleidsstukken zonder AVG-impact zijn publiek toegankelijk omdat we het belangrijk vinden dat iedereen dit kan inzien en daarop kan reageren. Om bij te dragen of deel te nemen aan [de discussie](https://github.com/fdnd/docs.fdnd.nl/discussions) heb je een [GitHub account](https://github.com/) nodig.

## Samenvatting

FDND leidt flexibele, zelfstandige en praktijkgerichte Frontend professionals op die goed functioneren in de snel veranderende beroepspraktijk.

De beroepspraktijk staat centraal; studenten werken doorlopend aan echte projecten voor echte opdrachtgevers. Organisatie en onderwijs zijn ingericht op basis van de Agile organisatiestructuur (Spotify-model) met tribes, squads en guilds, en hanteert de sociocratische werkwijze. Studenten worden stapsgewijs begeleid van *The Enthusiast* (Semester 1) naar *The Inventor* (Semester 3) en uiteindelijk naar zelfregulatie (Semester 4), waarbij de complexiteit van de leertaken toeneemt. De opleiding bedient zowel de 'front-of-the-front-end' (HTML, CSS, UX, toegankelijkheid) als de 'back-of-the-front-end' (JavaScript, frameworks, API's). Belangrijke aandachtspunten zijn de blijvende zorg voor compatibiliteit, platformonafhankelijkheid en toegankelijkheid (A11Y). Studenten werken met professionele tools zoals GitHub (voor issues, project boards, pull requests) om naadloos aan te sluiten bij de beroepspraktijk. De *development Lifecycle* uit *scrum* dient als leidraad voor alle leertaken: Analyseren, Ontwerpen, Bouwen, Integreren, Testen.

De opleiding duurt twee jaar. Onderwijs is gestructureerd in sprints van drie weken binnen modules van een semester (20 weken). Workshops en colleges worden aangeboden op maandag, woensdag en vrijdag. Dinsdag en donderdag zijn differentiatiedagen gereserveerd voor challenges en projectwerk. Studenten werken zelfstandig en in teams aan leer- en deeltaken. Er worden regelmatig *We ♥ Web* talks georganiseerd met inspirerende sprekers uit het vakgebied. Projecten met echte opdrachtgevers beginnen al in sprint 2 van het eerste jaar en hebben een oplopende moeilijkheidsgraad. Aan het eind van semester 1 en 2 organiseert FDND *design challenges* (projecten van één sprint) die studenten op locatie bij Digital Agencies uitvoeren om kennis te maken met het werkveld. Semester 4 is 'vrije ruimte' (15 EC), die ingevuld kan worden met stage, werken bij de FDND-Agency - een interne onderneming, een minor Ondernemerschap, of het volgen van vakken bij een andere Ad-opleiding.

FDND gebruikt formatief evalueren waarbij toetsing in dienst staat van het leerproces. De student legt bewijslast vast in een ontwikkelportfolio welke ingericht is aan de hand van vijf landelijk vastgestelde Ad-gedragscriteria. Er zijn twee summatieve toetsmomenten (midterm en endterm) per semester, in de vorm van een criteriumgericht interview over de verzamelde bewijslast. Studenten ontvangen doorlopend formatieve feedback van peers, co-teachers en opdrachtgevers, bijvoorbeeld via issues op GitHub, en reflecteren tijdens *retrospect* sessies die als basis dienen voor bewijslast. De toetsmethodiek wordt cyclisch geevalueerd en aangepast om de focus op de juiste plaats te leggen. Er is in de huidige opzet veel aandacht voor de feedbackcyclus en coachgesprekken.

De opleiding werkt iteratief en systematisch middels de PDSA-cyclus (Plan-Do-Study-Act).Regelmatige evaluatiemomenten zijn de HEAL (Higher Education Agile Learning) Retrospects waarbij de input uit kwantitatieve borgingsinstrumenten als blokenquêtes, Nationale Studenten Enquête (NSE) en 100 dagen monitor worden meegenomen. De betrokkenheid van het beroepenveld als *partners in education* (opdrachtgevers, gastsprekers, co-teachers) draagt bij aan de actualiteit van de leerresultaten.

FDND is in 2023, 2024 en 2025 uitgeroepen tot Topopleiding volgens de keuzegids. In 2025 was de opleiding in de keuzegids zelfs de hoogst gewaardeerde opleiding van de HvA. Alumni hebben een sterke positie: kort na afstuderen heeft 60% van de cohorten 2022/23, 2023/24 en 2024/25 een baan als frontender. Studenten waarderen de focus op de beroepspraktijk, de experts in het docententeam en het feit dat ze geen 'nummertje' zijn.

De opleiding navigeert de groeiende kloof tussen JavaScript-gerichte full-stack programmeurs en HTML/CSS-gerichte ontwikkelaars. FDND richt zich primair op de frontend maar biedt studenten in Semester 2 en 3 ook een introductie in backend-technieken. Het klakkeloos genereren van code met GenAI wordt afgekeurd; studenten leren AI inzetten als sparringpartner om grip te krijgen op moeilijke concepten. Studenten geven aan dat er soms onduidelijkheid is over de structuur en het aanleveren van bewijslast, en uiten kritiek op de fysieke locatie/lokaal (gehorigheid, drukte). De verhouding docent/student stond schooljaar 2024/25 onder druk, met een ratio van 1 fte/32 studenten in het eerste jaar waar 1 fte/25 studenten het oorspronkelijke ontwerp was.

## Onze documenten

Hieronder een overzicht en beknopte omschrijving van de verschillende documenten op deze pagina:

[Boksa](./boksa.html) - beschrijft de Body of Knowledge, Skills and Attitude (BOKSA) van de opleiding. Deze is ingedeeld aan de hand van de Development Lifecycle (DLC). Naast werkvormen staan hier ook woordenlijsten en links naar relevante bronnen.

[Onderwijs](./onderwijs.html) - beschrijft de dagelijkse gang van zaken in het onderwijs bij FDND (Operations). Onderwerpen die aan bod komen zijn beoordelingssystematiek en studentbegeleiding.

[Organisatie](./organisatie.html) - beschrijft de organisatieinrichting van FDND (Governance). Onderwerpen die aan bod komen zijn vergaderingen, beslissingsstructuur, rollen en verantwoordelijkheden.

[Standaarden](./standaarden.html) - beschrijft de opleiding aan de hand van vier standaarden van de NVAO ten behoeve van de accreditatie voorjaar 2026.

## Versiegeschiedenis

Snapshots, eerdere versies van deze website, zijn te vinden op onderstaande links. Keer terug naar de actuele versie door op de link "FDND" in de linkerbovenhoek te klikken.

- [Toets Nieuwe Opleiding (TNO) april 2021](https://tno-apr-2021.docs.fdnd.nl/)
- [Midterm Review (MTR) november 2024](https://mtr-nov-2024.docs.fdnd.nl/)

## Lezen op papier?

Naast een web-layout is ook aandacht besteed aan een nette print indeling. Je kunt de documenten op deze website afdrukken of downloaden als PDF, dat doe je als volgt:

- Om te printen in Google Chrome, open je de betreffende pagina en druk je op Ctrl+P op een PC of ⌘+P op een Mac.
- In Safari druk je op ⌘+P.
- In Microsoft Edge druk je op Ctrl+P.
- In Mozilla Firefox open je het Settings menu (≡) en klik je op print om de huidige pagina

In veel gevallen kan je in het print menu kiezen om het te printen document op te slaan als PDF. Op deze manier kan je het document ook lezen op een e-reader.

## Wil je bijdragen?

FDND nodigt je van harte uit bij te dragen aan deze website. Je kunt bijdragen door een issue in te schieten of een pull-request te doen. In beide gevallen heb je een [GitHub account](https://github.com/) nodig.

### Issues

Als je ergens op deze site een fout ontdekt of als je ideeën hebt voor uitbreiding, dan horen wij dat graag door middel van een issue op Github. Wij maken bij issues onderscheid tussen goede ideeën, technische fouten en tekstuele aanpassingen. Kies alsjeblieft het juiste type issue dan worden de labels automagisch correct toegevoegd.

Heb je een goed idee? [Stuur jouw idee in](https://github.com/fdnd/docs.fdnd.nl/issues/new?assignees=&labels=enhancement&projects=&template=goed-idee.md&title=) als issue op Github. Het is lastig om in jouw hoofd te kijken. Zorg bij het invullen van het issue dat je voldoende context geeft om jouw idee te interpreteren. Schetsen of screenshots helpen ons te begrijpen wat je precies bedoelt.

Kom je een bug tegen? Je kunt een [technische fout rapporteren](https://github.com/fdnd/docs.fdnd.nl/issues/new?assignees=&labels=bug&projects=&template=fout-rapporteren.md&title=%5BFOUT%5D) door een issue aan te maken op Github. Om de bug te reproduceren is context noodzakelijk dus vul alsjeblieft het hele formulier in.

Kom je een type-foutje tegen of wens je een inhoudelijke verandering? Je kunt een [tekstuele aanpassing voorstellen](https://github.com/fdnd/docs.fdnd.nl/issues/new?assignees=&labels=tekstueel&projects=&template=tekstuele-aanpassing.md&title=%5Btekstueel%5D) door een issue aan te maken op Github. Om jouw intentie te begrijpen is context noodzakelijk dus vul alsjeblieft het hele formulier in.

### Pull-requests

Onze documenten staan in een open-source omgeving, zodoende staat het je vrij aanpassingen zelfstandig door te voeren. Als je verandering wilt kan je dat dus ook doen door een pull-request in te sturen. Zorg daarbij altijd voor een duidelijke beschrijving van de verandering. FDND neemt pull-requests zeer serieus, alle serieuze voorstellen worden door meerdere docenten bekeken en besproken.
